Napoli, 28 febbraio 2022 - Una volta sì, due no: dopo aver sprecato la chance di allungare su Milan e Inter nello scorso turno a causa del deludente pareggio di Cagliari, il Napoli impara la lezione e stavolta, grazie al successo ottenuto all'ultimo respiro in casa della Lazio, torna in vetta alla classifica al pari dei rossoneri, attesi domenica sera al Maradona.

Questione di dettagli e risposte
Un folle incrocio di destini in un campionato altrettanto folle in cui probabilmente alla fine saranno i dettagli a fare la differenza. Dettaglio numero uno: il ritorno al gol su azione di Insigne, che culla addirittura il sogno della doppietta prima che la bandierina del fuorigioco vanifichi tutto. Dettaglio numero due: la risposta psicologica a quegli eventi avversi che avrebbero potuto cambiare il corso di un'intera partita. Ogni riferimento va alla grande rete trovata da Pedro a ridosso del triplice fischio. Dettaglio numero tre: in quella che probabilmente è la sua ultima stagione in azzurro, Fabian Ruiz si conferma uno dei migliori stoccatori dalla distanza del campionato. Tre elementi che insieme hanno confezionato una vittoria che dà a tutti le risposte attese. A Luciano Spalletti testimonia la bontà della tempra caratteriale di una squadra spesso tacciata di venire meno negli appuntamenti decisivi: le parole al vetriolo del tecnico toscano nel dopopartita hanno fugato ogni dubbio sui suoi pensieri al riguardo. Ai tifosi arriva una risposta importante sulle reali ambizioni di una formazione che all'alba di questo torneo aveva ben altri obiettivi: per lo scudetto c'è anche il Napoli, che non ha intenzione di farsi divorare dalla paura di vincere.

Due picchi opposti
Basti pensare alla differenza abissale tra gli ultimi minuti della gara interna con un'Inter più che vulnerabile e quelli di ieri contro una Lazio in palla che nel primo tempo avrebbe meritato qualcosa in più: nel primo caso Ounas gioca all'indietro la sfera gettando alle ortiche una golosa punizione da zona pericolosa, mentre nel secondo proprio dalla fascia gli azzurri si costruiscono le premesse per la gemma di Fabian. Nel mezzo ci sono le imperfezioni di una squadra che ora sarà chiamata a fornire un'altra, l'ennesima, risposta caratteriale. Dal pessimismo cosmico dei giorni scorsi si è passati in poche ore al trionfalismo assoluto: due picchi che evidentemente a Spalletti non piacciono, soprattutto quando all'orizzonte c'è il delicatissimo scontro diretto con il Milan che darà ulteriore contezza sulla reale forza di entrambe le rivali.

Bologna, 27 febbraio 2022 – Doveva essere il match del riscatto e così è stato. L’Italbasket rialza la testa dopo il ko patito pochi giorni fa ad Hafnafjordur e nel secondo match della finestra di febbraio delle qualificazioni ai Mondiali del 2023 rende la pariglia all’Islanda battendola 95-87 al termine di un match ricco di spettacolo e giocato a tratti a ritmi forsennati. Gli azzurri, che hanno subito dovuto fare i conti con l’infortunio occorso a inizio gara a Stefano Tonut, hanno impiegato un quarto per prendere le misure all’Islanda, ma poi, trascinati da Amedeo Della Valle (miglior realizzatore azzurro con 26 punti conditi da 4 rimbalzi e 5 assist) e dalla regia di Diego Flaccadori, hanno alzato i giri del loro motore nella seconda porzione di gara, mettendo le briglie a Hlinason – che si era rivelato un fattore determinante pochi giorni fa in Islanda – (nonostante i problemi di falli di Tessitori) e chiudendo a +8 la metà di gara iniziale (53-45). Dopo la pausa lunga è poi arrivato l’allungo decisivo, propiziato da una difesa di alto livello guidata da Pajola e da un attacco sorretto da un Michele Vitali da 14 punti nella frazione (il giocatore della Reyer ha chiuso con un bottino di 17 punti). Toccato il loro apice sul +19, poi, gli azzurri sono riusciti a gestire gli ultimi tentativi di recupero degli islandesi, ai quali non sono bastati i 30 punti di Elvar Fridriksson e i 16 dell’ex Fortitudo Bologna Jon Axel Gudmundsson.

La gara
L’Islanda ha subito cercato di sfruttare il pick and roll per trovare il cuore dell’area azzurra e fare male all’Italia. Missione compiuta almeno fino a quando non si è acceso Nico Mannion (10 punti nel solo primo quarto) che ha preso in mano le chiavi dell’attacco degli azzurri che hanno replicato colpo su colpo agli avversari e chiuso a -1 un primo quarto giocato a ritmi decisamente alti (27-28). Nella seconda porzione di gara l’Italia è riuscita ad alzare ulteriormente il proprio livello con la regia di Flaccadori e i canestri di Della Valle (15 punti nei primi 20’) che hanno portato al +8 azzurro di metà gara (53-45). Dopo la pausa lunga quindi arrivato l’allungo decisivo, un 8-0 figlio di una difesa arcigna e guidata da Pajola e di un attacco che ha messo le ali grazie alle stilettate dall’arco di Michele Vitali (17 punti nel terzo quarto). Toccato il +19 sull’84-65, l’Italia ha sostanzialmente fatto partire i titoli di coda del match perché l’Islanda, nonostante il generoso tentativo di recupero finale, non è più riuscita ad impensierire Della Valle e compagni.

Ancona, 27 febbraio 2022 - Marcell Jacobs si conferma imbattuto in questo 2022 nei 60 metri. Dopo le precedenti vittorie a Berlino, Lotz e Liévin, il campione olimpico nei 100 metri e con la staffetta 4x100 chiude davanti a tutti anche in occasione dei campionati italiani assoluti di Ancona, alla prima gara in territorio nazionale dopo gli exploit di Tokyo. 6.55 il tempo con cui il portacolori delle Fiamme Oro si impone, dopo il 6.57 in batteria, dove era risultato il più veloce. Un crono non eccezionale per il classe '94, ma che gli consente di conquistare il secondo titolo italiano consecutivo nei 60 metri della sua carriera. Battuti Giovanni Galbieri (Aeronautica, 6.62) e Antonio Moro (Delogu Nuoro, 6.70). 

"Non mi do la sufficienza"
"Sono molto severo con me stesso - le parole del velocista azzurro - Oggi non mi darei la sufficienza, non ho trovato l’attivazione di cui necessito. Ma l’importante era vincere il titolo. Insieme a Paolo Camossi valuteremo questa gara, ma spero di poter correre di nuovo mercoledì a Madrid, poi lunedì 7 nel meeting di Belgrado sulla pista dei Mondiali (18-20 marzo, ndr). È lì, ai Mondiali, che bisogna arrivare al top: l’obiettivo sarà battere me stesso e cercare di mettere più avversari possibile alle spalle". 